Ja sieltä se tuli vihdoinkin
se mitä koitin pimittää -
suuret tunteet ja unohtui suunnitelmat -
ne joissa on vaiheita ja totuuksia ja aoissa kuolee sitten se puhdas halu.

Ja se halu sanelee miten laittaisin jalkasi lämpimään veteen,
pesisin ne ja hoitaisin. (Kuivaisin kuitenkin froteepyyhkeeseen enkä hiuksiini. Sellaiseen vanhaan ja vähän karheaan.)
Voitelisin ihosi kauttaaltaan.
Koskettaisin jokaiseen kohtaan.
Silittäisin rennoksi ja käärisin pussilakanaan.
Ja painautuisin kiinni selkääsi,
hengittäisit syvään maaten kyljelläsi,
ja minä suutelisin niskaasi,
ja sinä veisit käteni rinnallesi.
Ja aamulla heräisin ajatukseen että vieläkin minä haluan olla tässä.

Enkä muistaisi enää joka hetki,
miten räpiköin eikä kukaan kuullut,
ei muut kuin vanha äiti, voi äiti,
tiedätkö nyt joku muukin kuulee.
Ja ei kuulleet muut kuin sisko,
sisko tiedätkö nyt joku muukin kuulee.
Isä huomaatko, nyt joku muukin kuulee.
Veli, huomaatko - hänkin kuulee nyt.
En olekaan eksynyt yksin,
ei sinun tarvitse minua enää pelastaa.
Ei tarvitse olla sankari joka yö mun unissa.
Ei tarvitse ojentaa sitä kättä johon tartun aina, joka perkeleen kerta kun putoan.

Onnea tänään on olla se,
jolla on rohkeutta haaveilla.
Nyt kun se pinnan alle räpiköimään laittava on vaan ropinaa.
Pelkkää tihkua toisinaan.

Sinusta minä vieläkin haaveilen.
Sinusta jolle saisin antaa kaiken,
sinusta joka olisi niin lähellä,
että pinnan värähdyksestä huomaisit kun en enää voi hengittää.
